---
{"dg-home":false,"dg-publish":true,"permalink":"/rasy/zespoleni/","dgPassFrontmatter":true}
---

![Zespoleni.jpg|500](/img/user/Vault/Grafiki/Lore/Zespoleni.jpg)

> **Typ:** Ludzie
> **Długość życia:** 85 lat
> **Imiona:** Dwa jednosylabowe azjatyckie imiona połączone myślnikiem

---

Nie istnieje druga rasa, która tworzyłaby bardziej intymne i głębokie związki. Nie do końca wiadomo jak powstali zespoleni. Badacze nie mają wątpliwości, że w grę wchodzi potężna dawka esperionu, jednak nikomu nie udało się określić jak, dlaczego - ani kiedy dokładnie zespoleni zostali powołani do istnienia. Ich pierwszą wioskę zauważono około 400 lat temu na kontynencie, jednak jasne jest iż musieli zamieszkać w niej już dawno temu. Z czasem odkryto kolejne osiedla w różnych częściach planety. Sami zespoleni również nie są świadomi własnej genezy. Ich natura pomaga im w wielu kwestiach jednak kultura i historia wydaje się nie mieć dla nich większego znaczenia.

Kiedy rodzi się młody zespolony, z początku przypomina zwykłe dziecko. Następuje jednak taki moment mniej więcej w okolicach 8-9 roku życia, gdy samodzielne funkcjonowanie jest dla niego zbyt przytłaczające i czuje silną potrzebę połączenia się z innym zespolonym. Co ciekawe, zdarza się, iż do takiego połączenia nie dojdzie i zespolony po około dwóch-trzech latach potężnej depresji, połączonej z całym szeregiem nieprzewidywalnych chorób fizycznych z ewentualnymi mutacjami włącznie, staje się zwykłym [[Rasy/Ludzie\|człowiekiem]]. Zdolnym do zespolenia - ale bez takiej potrzeby. Niepowiązani, jak nazywa się ich potocznie, zwykle nie decydują się na zespolenie już nigdy. Większość zespolonych jednak do połączenia dąży. Najczęściej w przypadku pojawienia się dzieci, rodzice dokonują rozdzielenia i zespalają się ze swoim potomstwem. Nie bez przyczyny, zespoleni niezwykle dbają o to by mieć parzystą liczbę ludzi w rodzinie. Dochodzi często również do oddawania swoich dzieci pod opiekę rodzin z nieparzystą liczbą członków. Zasadniczo nawet w przypadku rodzin wielodzietnych, rodzice starają się zespolić z każdym ze swoich dzieci przynajmniej na jakiś czas, gdyż zespolenie dwóch młodych ze sobą jest nieoptymalne i właściwie wyklucza odpowiednie wychowanie.

Podczas zespolenia, oboje zespoleni współdzielą jedno ciało, które może wyglądać bardzo różnie zależnie od rodzaju zespolenia. Najczęściej pary decydują się na tzw. "zespolenie klasyczne". Wyglądają wówczas tak, jakby ktoś przeciął dwoje [[Rasy/Ludzie\|ludzi]] wzdłuż i skleił dwie połówki różnych ciał ze sobą. Bardzo zaskakująca jest anomalia masy. Masy obu osób się nie sumują, i po zespoleniu wspólne ciało zajmuje mniej przestrzeni, niż dwa ciała osobno. Wojownicy zespolonych, często przyjmują bardziej agresywne formy. Łączą się w taki sposób aby mieć więcej rąk lub nóg i tym samym zwiększyć swoje możliwości obronne. Chociaż możliwe są w zasadzie dowolne kombinacje. Zdarzają się zespoleni, którzy łączą się tylko rękami, albo co nieco bardziej egzotyczne mają dwie twarze jedną z przodu, drugą z tyłu. Do końca nie wiadomo w jaki sposób to wszystko jest możliwe, a wszelkie badania mówią jedno - po prostu możliwe nie jest. Bez względu jednak na rodzaj zespolenia reszta zasad jest wspólna. Dwa umysły łączą się i drogą niezwykłej symbiozy ten połączony umysł posiada pełną kontrolę nad całym ciałem. Na zewnątrz zespoleni nie prezentują dwóch osobowości, a jedną połączoną. Wewnętrznie jednak toczą rozmowy i wyrażają osobne emocje i przemyślenia. Zaskakująco, nie dochodzi do sytuacji, gdy dwoje chce pójść w różne strony. Owszem - mogą tak chcieć, jednak błyskawicznie są w stanie podjąć decyzję co zrobią jako jedność. I owszem, jedno z nich często dominuje nad drugim. Jednak dominacja ta nie przybiera formy przemocy, za wyjątkiem dosyć rzadkich u tej rasy sytuacji, gdy do zespolenia dochodzi pomiędzy dwójką psychicznie chorych jednostek.

Uprzedzając jednak wszelkie pytania, tak - zespolona ze sobą dwójka zakochanych nadal jest zdolna do aktów seksualnych i są one niezbędne w celu prokreacji. W takiej sytuacji, zespolenie odbywa się niemal normalnie - i noszący ubrania zespoleni kochankowie są w stanie ukryć fakt posiadania obu zestawów narządów płciowych jednocześnie, ustawionych względem siebie w dość zmyślny sposób. Jest jednak dosyć krępująca strona związków romantycznych, polegająca na konieczności negocjacji romantycznych pomiędzy dwójką przyszłych kochanków przy obecności dodatkowej dwójki świadomych osób - zazwyczaj ich rodziców lub rodzeństwa.

Samo zespolenie i rozdzielenie są czynnościami dosyć obojętnymi jeśli chodzi o ból lub przyjemność. Nie są ani przyjemne, ani nieprzyjemne i nie powodują bólu. Są jednak dosyć czasochłonne. Zespolenie dwójki osób odbywa się w pewnego rodzaju transie przypominającym z zewnątrz sen, podczas którego dwa ciała topią i mieszają się ze sobą. Całość trwa zwykle około 8-10 dni w przypadku zespolenia i około 5 w przypadku rozdzielenia, następnie zespolony ma około dwóch-trzech tygodni na ponowne zespolenie zanim zacznie odczuwać negatywne skutki samotności. Procesy te są jednak na tyle długie, że raczej zespoleni nie rozdzielają się częściej niż raz do roku, a zwykle pozostają w swojej parze przez kilka lat. Istotnym elementem są imiona zespolonych. Zespoleni trzymają się zasady imion jednosylabowych i następnie łączą je ze sobą. Tak więc jeśli Chun zakocha się w Lin, a Lin jest starsza, połączona para będzie odtąd funkcjonować jako Lin-Chun.